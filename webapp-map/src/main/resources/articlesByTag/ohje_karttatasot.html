<p> Miten voin lisätä karttatasoja karttanäkymään? Lue ohjeesta, miten lisääminen onnistuu, miten voit muuttaa karttatasojen asetuksia ja miten saat näkyviin karttatasoon liittyvät kohdetiedot.</p>
<h2> Lisää karttatasoja karttanäkymään</h2>
<p> Käytettävissä olevat karttatasot löytyvät Karttatasot-valikosta. Hae karttataso jollakin seuraavista tavoista:</p>
<ul>
   <li> Selaa karttatasoja aiheen mukaan.</li>
   <li> Selaa karttatasoja tiedontuottajan mukaan. Tiedontuottaja on karttatason tuottava organisaatio.</li>
   <li> Kirjoita tekstikenttään hakusana. Hakusana voi olla aineiston nimi, tiedontuottajan nimi tai avainsana. Voit katkaista hakusanan *-merkillä.</li>
</ul>
<p> <span style="font-size: 24px; font-weight: bold; line-height: 36px;">Valitut tasot</span></p>
<p> Valitut tasot -valikosta näet valitsemasi karttatasot ja voit säätää niiden asetuksia ja järjestystä.</p>
<p> Valitut karttatasot on lueteltu listassa, jossa ylimpänä on karttanäkymässä päällimmäisenä oleva karttataso. Voit muuttaa karttatasojen järjestystä raahaamalla niitä hiirellä listalla ylöspäin tai alaspäin.</p>
<p> Läpinäkyvyyttä säätämällä voit vaikuttaa siihen, näkyvätkö kyseisen karttatason alla olevat karttatasot kyseisen karttatason läpi. Lisäksi osalle karttatasoista voit valita käytettävän tyylin. Voit myös piilottaa tai näyttää haluamasi karttatasot.</p>
<h2> Kohdetiedot</h2>
<p> Jos tietotuote (aineisto) sisältää kohdetietoja, pääset katsomaan kyseisen tietotuotteen kohdetietoja Valitut tasot -valikon kautta.</p>
<p> Kohdetietojen katselu on mahdollista myös mittakaavasäätimen alapuolella olevan Kohdetiedot-linkin kautta. Lisäksi yhden kohteen tietojen katselu onnistuu klikkaamalla kohdetta, jolloin aukeavassa ikkunassa näkyvät kaikkien valittujen kohdetietoja sisältävien karttatasojen ominaisuustiedot kyseiselle kohteelle.</p>
<p> Kohdetietotaulukossa on eri välilehdillä kaikki valitsemasi kohdetietoja sisältävät karttatasot. Taulukko sisältää karttatason kaikki karttanäkymässä näkyvissä olevat kohteet ja niiden ominaisuustiedot. Voit järjestää kohteiden tiedot klikkaamalla sarakkeen nimeä. Taulukossa näkyvät tiedot voi tallentaa CSV- tai Excel-tiedostoon oikeassa yläkulmassa olevilla painikkeilla.</p>
<p> Voit valita kohteita klikkaamalla niitä joko kartalla tai taulukossa. Valittuna olevat kohteet on korostettu taulukossa keltaisella, ja vastaavasti kartalla. Voit valita myös useampia kohteita pitämällä CTRL- tai SHIFT-näppäintä pohjassa klikatessasi haluamiasi kohteita.</p>
<h2> Karttaselitteet</h2>
<p> Valittujen karttatasojen karttaselitteet näet Karttaselitteet-valikosta. Karttaselitteistä selviävät käytetyt karttamerkit ja väritykset kartalla. Selitteitä on tarjolla vain osalle karttatasoista.</p>